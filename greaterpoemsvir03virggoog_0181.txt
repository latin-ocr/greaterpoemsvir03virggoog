1·451·] Sagras from the Sun and Moon.

mutavere vias et Iuppiter uvidus austris

denset erant quae rara modo, et quae densa relaxat.
vertuntur species animorum, et pectora motus

nunc alios, alios dum nubila ventus agebat,
concipiunt: hinc ille avium concentus in agris

et laetae pecudes et ovantes gutture corvi.

Si vero solem ad rapidum lunasque sequentes
ordine respicies, numquam te crastiua fallet
hora, neque insidiis noctis capiere serenae.
Luna, revertentes cum primum colligit ignis,
si nigrum obscuro comprenderit aera comu,
maximus agricolis pelagoque parabitur imber:
at si virgineum suffuderit ore ruborem,
ventus erit; vento semper rubet aurea Phoebe.
Sin ortu quarto (namque is certissimus auctor)
pura neque obtusis per caelum cornibus ibit,
totus et ille dies et qui nascentur ab illo
exactum ad mensem pluvia ventisque carebunt,
' votaque servati solvent in litore nautae
Glauco et Panopeae et lnoo Melicertae.

Sol quoque et exoriens et cum se condet in undas,
signa dabit; solem certissima signa sequuntur,

et quae mane refert et· quae surgentibus astris.
llle ubi nascentem maculis variaverit ortum
conditus in nubem medioque refugerit orbe,
suspecti tibi sint imbres; namque urget ab alto
arboribusque satisque notus pecorique sinister.
Aut ubi sub lucem densa inter nubila sese
diversi rumpent radii, aut ubi pallida surget
Tithoni croceum linquens Aurora cubile,

heu male tum mitis defendet pampinus uvas:
tam multa in tectis crepitans salit horrida grande.
Hoc etiam, emenso cum iam decedit Olympo,
profuerit meminisse magis3 nam saepe videmus

⁴1⁸ vices. R. 41⁹ densat. Eds.

 

